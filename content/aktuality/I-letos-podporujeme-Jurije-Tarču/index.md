---
name: I letos podporujeme Jurije Tarču
date: 19-08-2023
image:
  image: jurij.jpg
  imageAlt: Jurij s kolem
---
Už loni Jurij Tarča přesvědčil, že hranice, co zmůže silná mysl a vytrénované lidské tělo, se stále posouvá.

Dokázal, o čem léta snil. Přibližně před rokem získal ve Švýcarsku titul 10násobného Ironmana. Uplaval 38 km, ujel 1 800 km na kole a 422 km uběhl. Do Česka se vrátil s vírou, že své cíle ještě posune. Věděl, že pokud vylepší své zázemí při závodu, které ani zdaleka nebylo na profesionální úrovni a připraví se ještě lépe na počasí, zvládne klidně víc.

Očekávaný okamžik nastává. V neděli 20. srpna v 8 hodin odstartuje Jurij ve švýcarském městě Buchs závod o titul 20násobného Ironmana. Čeká ho tentokrát 76 km plavání, 3 600 km na kole a na závěr 844 km běh. Spolu s 9 muži a 4 ženami, kteří se sjedou z různých koutů světa, zkusí pokořit cíle, které se jeví skoro jako nemožné.

První závod takovéhoto rozsahu startoval poprvé v Mexiku v roce 1998. Od té doby proběhly další 3 podobné závody a jen 18 závodníkům z celého světa se podařilo závod dokončit.

Stane se Jurij Tarča ze Studénky ve svých 54 letech prvním 20násobným ironmanem Česka? Zvládne v limitu 30 dní výzvy, které si předsevzal?

A co Jurij vzkazuje?

"Pokud vše zvládnu v limitu 30 dní, doběhnu s českou vlajkou s ještě větší hrdostí než loni. Budu prvním Čechem s titulem 20násobného Ironmana. Ale nepředbíhejme. Čeká mě velký výkon. Budu rád, pokud mě budete sledovat na Jurij Tarča, nasdílíte případný úspěch a pokud zjistíte, že není vše růžové, povzbudíte mě. Každý vzkaz z domova, odsud z České republiky je pro mě nesmírně cenný. Možná ani netušíte, jak. Tak držte palce. Ozveme se v neděli na mých sítích."

Na svém dresu má Jurij Tarča pod logem NF KPK napsáno: "Podporujeme ty, kteří svou pílí a vytrvalostí inspirují svět". Přesně. Přesně tohle je JURIJ.

Tak hodně štěstí 💛