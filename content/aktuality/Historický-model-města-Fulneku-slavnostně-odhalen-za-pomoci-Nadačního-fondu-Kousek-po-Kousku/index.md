---
name: Historický model města Fulneku slavnostně odhalen za pomoci Nadačního fondu Kousek po Kousku
date: 28-03-2021
image:
    image: model-web.jpg
    imageAlt: Historický model města Fulneku slavnostně odhalen za pomoci Nadačního fondu Kousek po Kousku
---
6. prosince byl v rámci série adventních koncertů, konaných již tradičně v krásných prostorách Kostela sv. Josefa ve Fulneku odhalen historický model města Fulneku v originálním uměleckém provedení výtvarníka Bronislava Hrubého.

Projekt iniciovaný fulneckým výtvarníkem Milanem Raškou umožňuje za pomoci keramiky, dřeva a kovu nahlédnout skrze oko umělce do Fulneku první poloviny 18. století, do doby první v archivu zachované podoby města.(Konkrétně kronikové kresby Felixe Jaschkeho.)

Unikátní model vznikl díky podpoře Nadačního fondu Kousek po kousku a všech, kteří přispěli nákupem v rámci našeho dobročinného bazaru Klášterní kouskování. Část výtěžku z obou ročníků putovala právě na realizaci modelu.

Náš nesmírný dík pak patří vedle samotného iniciátora projektu Milana Rašky i jeho realizátorovi Bronislavu Hrubému, který daroval potřebný materiál, svůj čas i práci.

Pojízdný model bude na počest desetiletého výročí rekonstrukce Kostela sv. Josefa umístěn první rok právě v jeho prostorách, následně je však bude možno spatřit i v dalších historických objektech města Fulneku.

Doufáme též, že se tento krásný model bude postupem času rozrůstat i o další historické dominanty města, na které prozatím nevybyly finanční prostředky.  Model by se tak mohl za pomoci nás všech stát živým, stále se vyvíjejícím historicko-uměleckým dílem.
