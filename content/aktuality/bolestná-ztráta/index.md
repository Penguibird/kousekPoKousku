---
name: Bolestná ztráta
date: 16-07-2021
image:
  image: sedmikrasky_foto.jpg
  imageAlt: Trs kopretin na louce
---
Oznámení rodiny
„S hlubokým zármutkem v srdci oznamujeme, že dne 11. července 2021 navždy odešel náš
tatínek Vladimír Vyhlídal. Do posledních dní byl aktivní a i čas, kdy si už neužíval plné zdraví, trávil stejně
jako celý život. Prací a zájmem o dění kolem sebe. Děkujeme všem za projevenou soustrast“,
informovala dcera Martina Mazancová a syn Kamil Vyhlídal.


Ing. Vladimír Vyhlídal založil Pars Komponenty s. r. o. v roce 1999. Firmu sám vedl do roku
2006, v čele společnosti aktivně stál do roku 2013, kdy proběhla generační výměna a do vedení Pars
Komponenty nastoupila další generace.


Vladimír Vyhlídal měl v oboru výrobců kolejových vozidel nesporně vysoký kredit a byl
zkušeným odborníkem. Za jeho vedení byl Pars Komponenty v roce 2006 vyhlášen Štikou roku, v roce
2010 se on sám stal finalistou soutěže EY Podnikatel roku České republiky a rok na to získal Pars
Komponenty s.r.o. Ocenění Krajské hospodářské komory Moravskoslezského kraje a Sdružení pro
rozvoj Moravskoslezského kraje za přínos k rozvoji Moravskoslezského kraje – v kategorii Malá a
střední firma.


Byl zároveň spoluzakladatelem Nadačního fondu Kousek po kousku, který podporuje lidi a život
v Moravskoslezském kraji. Jeho rozvoji se s plným nasazením, od samotného vzniku doposud, věnuje
dcera Martina Mazancová.


Vladimír Vyhlídal v posledních letech věnoval NF celkem přes 10 milionů korun. Z části prvního
příspěvku zakoupil NF Kousek po kousku pozemek a následný dar přispěl, aby se na něm začal budovat
jedinečný projekt přírodní zahrady – Zahrady Hojnosti ve Fulneku. Do posledních dní tam velmi
intenzivně pracoval a zanechal v zahradě odkaz píle, vytrvalosti, houževnatosti, smyslu pro pořádek,
krásu a pro všechny pevný základ tvořivé energie.


„Ano, po tatínkovi zde zůstává mnoho pro ostatní. V životě se uměl postavit k práci, rozdělit
se, pomáhat mu bylo přirozené. Rodině, okruhu přátel, zaměstnancům a díky NF všem, kteří pomoc
potřebovali“, dodala M. Mazancová.
